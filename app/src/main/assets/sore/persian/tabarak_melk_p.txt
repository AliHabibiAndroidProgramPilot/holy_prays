
به نام خداوند بخشنده مهربان
##PART##
بزرگوار [و خجسته ] است آن کس که پادشاهی به دست اوست، و او بر هر کاری تواناست.
##PART##
همان کس که مرگ و زندگی را پدید آورد تا شما را بیازماید که کدامتان نیکوکارترید، و اوست ارجمند آمرزنده.
##PART##
همان کس که هفت آسمان را طبقه طبقه بیافرید. در آفرینش آن رحمان هیچ گونه نابسامانی نمی بینی. بازنگر، آیا خللی می بینی؟
##PART##
باز دوباره بنگر، دیدگان [تو] زبون و خسته به سوی تو باز می گردد.
##PART##
و در حقیقت، آسمان دنیا را با چراغها آذین کردیم و آنها را تیرهایی برای راندن شیطانها قرار دادیم و برای آنان عذاب آتش فروزان را آماده کرده ایم.
##PART##
و برای کسانی که به پروردگارشان کفر ورزیده اند عذاب جهنم است و چه بد سرانجامی است.
##PART##
چون در آن افکنده شوند، از آن صدایی مهیب می شنوند در حالی که می جوشد.
##PART##
نزدیک است از خشم شکافته شود. هر بار که گروهی در آن افکنده شوند نگهبانان آن از ایشان می پرسند: «مگر شما را هشداردهنده ای نیامد؟»
##PART##
می گویند: «چرا، هشداردهنده به سوی ما آمد ولی تکذیب کردیم و گفتیم: خدا هیچ چیز نازل نکرده است، شما جز در گمراهی بزرگ نیستید.»
##PART##
و می گویند: «اگر می شنیدیم یا می اندیشیدیم در میان دوزخیان نبودیم.»
##PART##
پس به گناه خود اعتراف می کنند. و مرگ باد بر دوزخیان.
##PART##
بی گمان کسانی که در نهان از پروردگارشان می ترسند، برای آنان آمرزش و پاداشی بزرگ است.
##PART##
و گفتار خود را نهان دارید یا آن را آشکار کنید، در حقیقت، او دانای راز دلهاست.
##PART##
آیا کسی که آفریده است نمی داند؟ حال آنکه او باریک بین آگاه است.
##PART##
اوست آن کس که زمین را برای شما رام گردانید. پس در گوشه و کنار آن روان گردید و از روزی او بخورید، و رستاخیز به سوی اوست.
##PART##
آیا از اینکه آن کس که در آسمان است شما را در زمین فرو برد و بناگاه به تپش افتد ایمن هستید؟
##PART##
یا از اینکه آن کس که در آسمان است تندبادی بر شما بفرستد ایمن هستید؟ پس به زودی خواهید دانست که هشدار من چگونه است.
##PART##
و به یقین کسانی که پیش از آنان بودند [نیز] تکذیب کردند، پس چگونه بود کیفر من؟
##PART##
آیا به پرندگان بالای سرشان ندیده اند که بالهای خود را گشوده و جمع می کنند؟ جز رحمان کسی آنها را نگاه نمی دارد. به راستی او به هر چیزی بیناست.
##PART##
یا کیست آن کس که سپاه شما باشد که شما را در برابر رحمان یاری کند؟ کافران جز در فریبی [بیش ] نیستند.
##PART##
یا کیست آن کس که اگر روزی خود را بازدارد به شما روزی بخشد؟ بلکه در سرکشی و رمیدن پافشاری می کنند.
##PART##
پس آیا آن کس که نگونسار می رود هدایت یافته تر است یا آن کس که راست قامت بر راهی راست می رود؟
##PART##
بگو: «اوست آن کس که شما را پدید آورده و برای شما گوش و چشم و دل قرار داده است. چه اندک سپاسگزارید.»
##PART##
بگو: «اوست آن کس که شما را در زمین پراکنده گردانیده است و به سوی اوست که گرد آورده می شوید.»
##PART##
و می گویند: «اگر راست می گویید این وعده کی خواهد بود؟»
##PART##
بگو: «علم آن فقط نزد خداست و من صرفاً هشداردهنده ای آشکارگرم.»
##PART##
پس چون آن [وعده ] را نزدیک ببینند، چهره های کسانی که کفر ورزیده اند در هم می رود و گفته می شود: «این همان چیزی است که آن را فرا می خواندید.»
##PART##
بگو: «به من بگویید اگر خدا من و کسانی را که با من هستند هلاک گرداند یا مورد رحمت قرار دهد، کیست آن کس که کافران را از عذابی دردناک پناه می دهد؟»
##PART##
بگو: «اوست رحمان، به او ایمان آورده ایم و بر او توکل کرده ایم. پس به زودی خواهید دانست چه کسی است که در گمراهی آشکار است.»
##PART##
بگو: «به من بگویید اگر آب شما فروکش کند، کیست آن کس که برای شما آبی روان پدید آرد؟»