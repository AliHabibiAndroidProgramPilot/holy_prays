
به نام خداوند بخشنده مهربان
##PART##
 هر چه در آسمان ها و هر چه در زمین است، خدای را تسبیح می گویند، آن پادشاه پاک بی آلایش توانا و حکیم را.
##PART##
اوست آن کس که در میان بی سوادان پیامبری از خودشان برانگیخت که آیات او را بر آنان می خواند و پاکشان می گرداند و کتاب و حکمت به آنان می آموزد، و آنان پیش از آن در گمراهی آشکاری بودند.
##PART##
و [نیز بر] گروهی دیگر از ایشان که هنوز به آنان نپیوسته اند، و اوست توانای حکیم.
##PART##
این فضل خداست که به هر کس بخواهد آن را می دهد، و خدا دارای فضل بزرگ است.
##PART##
مثل کسانی که تورات بر آنان بار شد آن گاه آن را بر نداشتند، مثل خری است که کتاب هایی را بر پشت می کشد. چه زشت است وصف مردمی که آیات خدا را دروغ انگاشتند و خدا گروه ستمکاران را هدایت نمی کند.
##PART##
بگو: «ای کسانی که یهودی شده اید، اگر می پندارید که شما دوستان خدایید نه مردم دیگر، پس اگر راست می گویید آرزوی مرگ کنید.»
##PART##
و به سبب کارهایی که پیش از این دست هایشان کرده است هرگز آن را آرزو نخواهند کرد، و خدا به ستمکاران داناست.
##PART##
بگو: «آن مرگی که از آن می گریزید، بی گمان به شما خواهد رسید، سپس به دانای نهان و آشکار بازگردانیده می شوید و از آنچه انجام می دادید آگاهتان خواهد کرد.»
##PART##
ای کسانی که ایمان آورده اید، چون برای نماز جمعه ندا در داده شد، به سوی یاد خدا بشتابید و داد و ستد را رها کنید. اگر بدانید این برای شما بهتر است.
##PART##
و چون نماز گزارده شد، در [روی ] زمین پراکنده گردید و فضل خدا را بجویید و خدا را بسیار یاد کنید، باشد که رستگار شوید.
##PART##
و چون داد و ستد یا سرگرمیی ببینند، به سوی آن روی می آورند و تو را ایستاده رها می کنند. بگو: «آنچه نزد خداست از سرگرمی و از داد و ستد بهتر است، و خدا بهترین روزی دهنده است.»