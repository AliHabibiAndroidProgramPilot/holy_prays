به نام خداوند بخشنده مهربان
##PART##
یا، سین.
##PART##
سوگند به قرآن حکمت آموز،
##PART##
که حقا تو از فرستادگانی،
##PART##
بر راهی راست.
##PART##
[این کتاب ] فرو فرستاده آن نیرومند مهربان است،
##PART##
تا قومی را هشدار دهی که پدرانشان هشدار نیافتند و از این رو غافل ماندند.
##PART##
به راستی که وعده ما بر بیشتر آنان محقق گردیده است، و آنان ایمان نخواهند آورد.
##PART##
ما در گردنهای آنان تا چانه‌ها غل هایی نهاده‌ایم، به طوری که سرهایشان رو به بالا مانده است.
##PART##
و پیش روی آنان سدی و پشت سرشان سدی نهاده‌ایم و چشمانشان را پوشانده‌ایم، از این رو نمی توانند ببینند.
##PART##
و چه هشدارشان دهی چه هشدارشان ندهی برایشان یکسان است، ایمان نمی‌آورند.
##PART##
تنها کسی را که پیرو یادآوری است و از خدای رحمان در نهان می‌ترسد هشدار دهی. چنین کسی را به آمرزش و پاداشی پر ارج مژده ده.
##PART##
در حقیقت ماییم که مردگان را زنده می‌گردانیم و آثار آنان و هر چه پیش فرستاده‌اند می‌نویسیم، و هر چیزی را در کتابی روشن برشمرده‌ایم.
##PART##
و برای آنان داستان مردم آن شهر [انطاکیه ] را بزن، هنگامی که فرستادگان [خدا] بدان جا رفتند.
##PART##
هنگامی که دو تن بسوی آنان فرستادیم و ایشان آن دو را دروغگو خواندند، پس آن سومین را به یاری فرستادیم و آنان همگی گفتند: «ما به سوی شما فرستاده شده‌ایم.»
##PART##
گفتند: «شما جز بشرهایی مانند ما نیستید و خدای رحمان چیزی نفرستاده است، و شما جز دروغ نمی‌گویید.»
##PART##
گفتند: «پروردگار ما می‌داند که ما قطعا به سوی شما فرستاده شده‌ایم،
##PART##
و بر عهده ما جز رساندن آشکار [پیام ] نیست.»
##PART##
گفتند: «ما از شما به فال بد گرفته‌ایم، اگر باز نایستید قطعا سنگسارتان خواهیم کرد و شکنجه دردناکی از ما به شما خواهد رسید.»
##PART##
گفتند: «شومیتان با خودتان است. آیا اگر پند داده شوید [باز هم به فال بد می‌گیرید؟] نه بلکه شما گروهی اسرافکارید.»
##PART##
و مردی از دورترین جای شهر دوان دوان آمد [و] گفت: «ای مردم، از این فرستادگان پیروی کنید.
##PART##
از کسانی پیروی کنید که از شما مزدی نمی‌خواهند و خود رهیافته‌اند.
##PART##
و چرا آن کس را نپرستم که مرا آفریده است و به سوی او بازگردانیده می‌شوید؟
##PART##
من اگر جز او معبودانی را اختیار کنم، اگر خدای رحمان بخواهد گزندی به من برساند شفاعت آنان هیچ سودی به حال من ندارد و مرا نمی‌رهانند.
##PART##
در آن صورت، من قطعا در گمراهی آشکاری خواهم بود.
##PART##
من به پروردگار شما ایمان آورده‌ام، پس سخن مرا بشنوید.»
##PART##
[سرانجام ] گفته شد: «به بهشت درآی.» گفت: «ای کاش قوم من می‌دانستند،
##PART##
که پروردگارم چگونه مرا آمرزید و از گرامی داشتگان قرار داد.»
##PART##
و پس از او بر قومش لشکری از آسمان نفرستادیم و [اصولا] فرستنده نبودیم.
##PART##
[عذاب آنان ] جز یک فریاد سهمگین نبود، ناگهان همگی خاموش شدند.
##PART##
ای دریغ بر بندگان، هیچ فرستاده‌ای بر آنان نیامد مگر آنکه او را ریشخند می‌کردند.
##PART##
آیا ندیده‌اند که چه بسیار نسلها را پیش از آنان هلاک کردیم که آنان به سوی ایشان باز نمی‌گردند؟
##PART##
و بی تردید همه آنان یکسره در پیشگاه ما حاضر می‌گردند.
##PART##
و نشانه ای [دیگر] برای آنان زمین مرده است که آن را زنده گردانیدیم و دانه‌ای از آن بیرون آوردیم که از آن می‌خورند.
##PART##
و در آن باغهایی از نخلها و انگورها قرار دادیم و چشمه‌هایی در آن جاری گردانیدیم،
##PART##
تا از میوه آن بخورند، و دستهایشان آن را نساخته باشد. آیا باز هم سپاسگزاری نمی‌کنند؟
##PART##
منزه است آن کس که جفتها را همگی آفرید، هم از آنچه زمین می‌رویاند و هم از خودشان و هم از آنچه نمی‌دانند.
##PART##
و نشانه ای [دیگر] برای آنان شب است که آن را از روز برمی‌گیریم و بناگاه آنان در تاریکی فرو می‌روند.
##PART##
و خورشید به [سوی ] قرارگاه ویژه خود روان است. این تقدیر آن نیرومند داناست.
##PART##
و برای ماه منزلگاههایی مقرر کرده‌ایم تا چون شاخه خشکیده خرما برگردد.
##PART##
نه خورشید را سزد که به ماه رسد و نه شب از روز پیشی می‌گیرد، و هر کدام در سپهری شناورند.
##PART##
و نشانه ای [دیگر] برای آنان این که فرزندانشان را در کشتی بارگیری شده حمل کردیم.
##PART##
و برای آنان مانند آن مرکبها آفریدیم که سوار می‌شوند.
##PART##
و اگر بخواهیم غرقشان می‌سازیم، آنگاه نه فریاد رسی برایشان خواهد بود و نه نجات می‌یابند،
##PART##
مگر رحمتی از جانب ما و بهره مندیی تا هنگامه‌ای معین.
##PART##
و چون به آنان گفته شود: «از آنچه پیش روی شما و پشت سر شماست بترسید، باشد که مورد رحمت قرار گیرید»، [روی می‌گردانند].
##PART##
و هیچ نشانه ای از نشانه های پروردگارشان بر آنان نیامد مگر آنکه از آن روی گرداندند.
##PART##
و چون به آنان گفته شود: «از آنچه خدا به شما روزی داده است انفاق کنید»، کسانی که کافر شده‌اند به کسانی که ایمان آورده‌اند می‌گویند: «آیا کسی را بخورانیم که اگر خدا می‌خواست او را می‌خورانید؟ شما جز در گمراهی آشکار نیستید.»
##PART##
و می‌گویند: «اگر راست می‌گویید این وعده کی خواهد بود؟»
##PART##
جز این انتظار نمی‌برند که یک فریاد [آسمانی ] غافلگیرانه آنان را در حالی که سرگرم جدالند فراگیرد.
##PART##
آنگاه نه می‌توانند وصیتی کنند و نه به سوی خانواده خود برگردند.
##PART##
و در صور دمیده شود، بناگاه از گورها شتابان به سوی پروردگارشان می‌آیند.
##PART##
می‌گویند: «ای وای بر ما، چه کسی ما را از آرامگاهمان برانگیخت؟ این همان وعده خدای رحمان است و فرستادگان [خدا] راست گفتند.»
##PART##
آن [عذاب ] جز یک فریاد سهمگین نبود، ناگهان همگی آنان نزد ما حاضر گردانیده می‌شوند.
##PART##
پس امروز هیچ کس ستم نمی‌بیند و جز در برابر آنچه می‌کردید کیفر نمی‌یابید.
##PART##
در حقیقت، بهشتیان، امروز به کارهای [خوش ] مشغول و دلخوشند.
##PART##
آنان با همسرانشان در سایه‌ها بر تختها تکیه زده‌اند.
##PART##
در آنجا برایشان میوه‌ها و هر چه بخواهند هست.
##PART##
درود، سخنی از جانب پروردگاری مهربان [به آنان می‌رسد].
##PART##
و ای گنهکاران، امروز از نیکان جدا شوید.
##PART##
ای فرزندان آدم، مگر با شما پیمان نبستم که شیطان را مپرستید، زیرا وی دشمن آشکار شماست؟
##PART##
و اینکه مرا بپرستید، این است راه راست؟
##PART##
و او جمع بسیاری از شما را گمراه کرد. آیا نمی اندیشیدید؟
##PART##
این است جهنمی که به شما وعده داده می‌شد.
##PART##
امروز در آن درآیید به سزای آنکه کفر می‌ورزیدید.
##PART##
امروز بر دهانهایشان مهر می‌نهیم [و] دستهایشان با ما سخن می‌گویند و پاهایشان گواهی می‌دهند که چه به دست می‌آوردند.
##PART##
و اگر می‌خواستیم، قطعا چشمانشان را کور می‌کردیم، آنگاه به سوی راه می‌شتافتند، اما چگونه می‌توانستند ببینند؟
##PART##
و اگر می‌خواستیم، بی‌گمان آنان را در جای خود مسخ می‌کردیم، آنگاه نه می‌توانستند بروند و نه برگردند.
##PART##
و هر که را عمر دراز دهیم، او را در آفرینش فرو می‌کاهیم. آیا نمی اندیشند؟
##PART##
و ما به او شعر نیاموختیم و در خور وی نبود. این [سخن ] جز پندی و قرآنی روشن نیست،
##PART##
تا هر که را زنده است هشدار دهد و گفتار [خدا] بر کافران محقق گردد.
##PART##
آیا ندیده‌اند که ما از آنچه دستهایمان ساخته است برای آنان چهارپایانی آفریده‌ایم و آنان مالک آنها هستند؟
##PART##
و آنها را برایشان رام گردانیده‌ایم، از برخی شان سواری می‌گیرند و از برخی شان می‌خورند.
##PART##
و در آنها برایشان سودها و نوشیدنیهاست. آیا باز هم سپاسگزاری نمی‌کنند؟
##PART##
و به جای خدا معبودانی برگرفته‌اند، باشد که یاری شوند.
##PART##
[ولی ] نمی توانند آنان را یاری کنند، و آنان لشکری آماده برای ایشان خواهند بود.
##PART##
پس گفتار آنان تو را غمگین نسازد. ما آنچه را پنهان می‌دارند و آنچه را آشکار می‌نمایند می‌دانیم.
##PART##
آیا انسان ندانسته که ما او را از نطفه ای آفریده‌ایم، آنگاه ستیزه جویی آشکار شده است؟
##PART##
و برای ما مثالی زد و آفرینش خود را فراموش کرد. گفت: «چه کسی این استخوانها را که پوسیده است زنده می‌گرداند؟»
##PART##
بگو: «همان کسی که نخستین بار آنها را پدید آورد، زنده شان می‌گرداند، و او به هر آفریده ای داناست،
##PART##
همان کسی که برای شما از درخت سبز آتش نهاد، و از آن [چوب ] آتش می‌افروزید.»
##PART##
آیا کسی که آسمانها و زمین را آفریده است توانا نیست که مانند آنان را بیافریند؟ آری، اوست آفریننده دانا.
##PART##
چون به چیزی اراده کند، کارش این بس است که به آن بگوید: «باش»، پس [بی درنگ ] موجود می‌شود.
##PART##
پس منزه است آن کس که ملکوت هر چیزی در دست اوست و به سوی او بازگردانیده می‌شوید.