خدایا! بر محمّد و خاندان محمّد درود فرست، 
و شنوای دعایم باش آنگاه که می خوانمت، و صدایم را بشنو گاهی که صدایت می‌کنم،
 و به من توجّه کن هنگامی که با تو مناجات می‌نمایم، همانا به سوی تو گریختم،
 و در حال درماندگی و زاری در برابرت ایستادم، پاداشی را که نزد توست امیدوارم،
 آنچه را که در درون دارم می‌دانی، بر حاجتم خبر داری، نهانم را می‌شناسی، کار بازگشت
 به آخرت و خانه ابدی ام بر تو پوشیده نیست، و آنچه که می‌خواهم به زبان آرم، و خواهش خویش را
 بازگو کنم و هم آنچه را که برای عاقبتم امید دارم، بر تو پنهان نیست، همانا آنچه تقدیر نموده‌ای بر
 من ای آقای من در آنچه که تا پایان عمر بر من فرود می‌آید از نهان و آشکارم جاری شده است،
 و تنها به دست توست نه به دست غیر تو فزونی و کاستی ام و سود و زیانم، خدایا!
 اگر محرومم کنی پس کیست آن‌که به من روزی دهد؟
 و اگر خوارم سازی پس کیست آن‌که به من یاری رساند
##PART##
خدایا! به تو پناه می آورم از خشمت و از فرود آمدن غضبت. خدایا!
 اگر شایسته رحمت نیستم، تو سزاواری که بر من با فراوانی فضلت بخشش نمایی، خدایا! 
گویی من با همه هستی ام در برابرت ایستاده‌ام،
 درحالی که حسن اعتمادم بر تو، بر وجودم سایه افکنده است،
 و آنچه را تو شایسته آنی بر من جاری کرده‌ای و مرا با عفوت پوشانده‌ای، خدایا! 
اگر گذشت کنی، چه کسی از تو سزاوارتر به آن است؟ 
و اگر مرگم نزدیک شده باشد و عملم مرا به تو نزدیک نکرده،
 اعترافم را به گناه وسیله خویش به بارگاهت قرار دادم. 
خدایا بر نفسم در فرمانبری از آن گناه بار کردم، پس وای بر
 او اگر او را یامرزی، خدایا نیکی ات بر من در روزهای زندگی ام پیوسته بود، پس نیکی خویش را در
 هنگام مرگم از من قطع مکن. خدایا چگونه از حسن توجهت پس از مرگم ناامید شوم؟
، درحالی که در طول زندگی ام مرا جز به نیکی سرپرستی نکردی
##PART##
خدا کارم را چنان‌که سزاوار آنی بر عهده‌گیر، 
خدایا به سوی من با فضلت بازگرد، به سوی گناهکاری که جهلش سراپایش را پوشانده، 
خدایا گناهانی را در دنیا بر من پوشاندی، که بر پوشاندن آن در آخرت محتاج ترم، گناهم 
را در دنیا برای هیچیک از بندگان شایسته ات آشکار نکردی، پس مرا در قیامت در برابر دیدگان مردم رسوا مکن، 
خدایا جود تو آرزویم را گسترده ساخت، و عفو تو از عمل من برتری گرفت. 
بار خدایا، روزی که در آن میان بندگانت حکم می‌کنی، مرا به دیدارت خوشحال کن.
 خدایا عذرخواهی من از پیشگاهت عذرخواهی کسی است که از پذیرفتن عذرش بی نیاز نگشته،
 پس عذرم را بپذیر ای کریم‌ترین کسی که بدکاران از او پوزش خواستند
##PART##
خدایا، حاجتم را برمگردان، و طمعم را قرین نومیدی مساز، و امید و آرزویم را از خود مبر. خدایا، 
اگر خواری ام را می‌خواستی، هدایتم نمی‌نمودی، و اگر رسوایی ام را خواسته بودی عافیتم نمی‌بخشیدی، خدایا، 
این گمان را به تو ندارم که مرا در حاجتی که عمرم را در طلبش سپری کرده ام، از درگاهت بازگردانی. 
خدایا تو را سپاس، سپاسی ابدی و جاودانه، همیشگی و بی پایان، 
سپاسی که افزون شود و نابود نگردد، آنگونه که پسندی و خشنود گردی،
 خدایا اگر مرا بر جرمم بگیری، من نیز تو را به عفوت بگیرم، 
و اگر به گناهانم بنگری، جز به آمرزشت ننگرم، و اگر مرا وارد دوزخ کنی، 
به اهل آن آگاهی دهم که تو را دوست دارم. خدایا اگر عملم در برابر طاعتت کوچک بوده، 
همانا از سر امید به تو آرزویم بزرگ است. خدایا چگونه از بارگاهت 
با نومیدی و محرومیت بازگردم، درحالی که خوش‌گمانی ام به بخشش وجودت این بوده که 
مرا نجات یافته و بخشیده باز می‌گردانی، خدایا عمرم را در آزمندی غفلت از تو نابود ساختم،
 و جوانی ام را در مستی دوری از تو پیر نمودم. خدایا در روزگار غرور نسبت به تو،
 بیدار نشدم و گاه تمایلم به سوی خشم تو آگاه نگشتم
##PART##
خدایا و من بنده تو و فرزند بنده توأم، در برابرت ایستاده‌ام، به کرمت به حضرت تو متوسّلم. 
خدایا، بنه‌ای هستم، که به درگاهت از آنچه که با آن با تو روبرو بوده ام از کمی حیایم از مراقبتت نسبت به من بیزاری می جویم و از تو درخواست گذشت می‌کنم، زیرا گذشت صفتی درخور کرم توست.
 خدایا برایم نیرویی نیست که خود را بوسیله آن از عرصه نافرمانی ات بیرون برم، 
مگر آنگاه که به محبّتت بیدارم سازی، 
و آن‌چنان‌که خواستی باشم، پس تو را شکر گذارم،
 برای اینکه در آستان کرمت واردم کردی، 
و هم اینکه دلم را از آلایه های غفلت از حضرتت پاک نمودی. 
خدایا بر من نظر کن، نظر به کسی که صدایش کردی و تو را اجابت کرد،
و به یاری ات به کارش گماشتی و او از تو اطاعت کرد، ای نزدیکی که از فریفتگان دور نمی‌شود،
 و ای سخاوتمندی که از امید بستگان به پاداشش دریغ نمی ورزد. خدایا، قلبی به من عنایت کن، 
که اشتیاقش او را به تو نزدیک کند، و زبانی که صدقش به جانب تو بالا برده شود؛ 
و نگاهی که حق بودن او را به تو نزدیک نماید، خدایا، کسی که به تو شناخته شد،
 ناشناخته نیست، و آن‌که به تو پناهنده شد خوار نیست، 
و هرکه را تو به او روی آوری برده نیست
##PART##
خدایا، آن‌که به تو راه جوید راهش روشن است، و آن‌که به تو پناه جوید در پناه توست، 
و من به تو پناه آوردم ای خدای من، 
پس گمانم را از رحمتت ناامید مساز، 
و از مهربانی ات محرومم مکن، خدایا،
 در میان هل ولایتت برنشانم، 
نشاندن آن‌که به افزون شدن محبّتت امید بسته، 
خدایا، شیفتگی به ذکرت را پیوسته به من الهام فرما، و همّتم 
را در نسیم کامیابی نام‌هایت و جایگاه قدرست قرار ده. خدایا به حق خودت بر خودت، مرا به جایگاه اهل طاعتت، 
و جایگاه شایسته بر ساخته از خشنودی ات برسان، زیراکه من نه بر دفعی از خود قدرت دارم،
 و نه بر نفع خویش مالک هستم خدایا، من بنده ناتوان گنهکار توأم، 
و مملوک توبه کننده به پیشگاهت، مرا از کسانی که رؤیت را از آنان برگرداندی قرار مده، 
و نه از کسانی که غفلتشان از بخششت محرومشان نموده. خدای کمال جدایی از مخلوقات را، 
برای رسین کامل به خودت به من ارزانی کن، و دیدگان دل‌هایمان را به پرتو نگاه به سوی خویش روشن کن،
 تا دیدگان دل پرده‌های نور را دریده و به سرچشمه عظمت دست یابد، و جان‌هایمان آویخته به شگوه قدست گردد، خدایا مرا از کسانی قرار ده که آوازشان دادی، 
پس پاسخت دادند، به آن‌ها توجه فرمودی، پس در برابر بزرگی ات مدهوش شدند، و با آنان راز پنهان گفتی و آنان آشکارا برای تو کار کردند
##PART##
خدایا بر خوش‌بینی ام ناامیدی و یأس را چیره نسازم، و امیدم از زیبایی کرمت نبرد. 
خدایا گر خطاهایم مرا از نظرت انداخته،
 به خاطر حسن اعتمادم بر تو از من چشم پوشی کن. 
خدایا، اگر گناهان از جایگاه مکارم لطفت مرا پایین آورده، 
اما یقین به کرم عنایتت هشیارم نموده.
 خدایا اگر غفلت از آماده شدن برای دیدارت به خوابم فرو برده،
 ولی معرفت به نعمت‌های کریمانه ات مرا بیدار ساخته است. 
خدایا اگر بزگی مجازاتت مرا به سوی آتش فرا خوانده،
 هرآینه ثواب برجسته‌ات مرا به سوی بهشت خوانده است، 
خدایا از تو درخواست می‌کنم، 
و به پیشگاهت زاری نموده، و رغبت می ورزم، 
و از تو می‌خواهم که بر محمّد و خاندان محمّد درود فرستی، 
و مرا از کسانی قرار دهی که ذکرت را همواره بر زبان دارند، 
و پیمانت را نمی‌شکنند، و از سپاست غافل نمیی‌شوند،
 و فرمانت را سبک نمی‌شمارند، خدایا مرا به نور 
عزّت بسیار زیبایت برسان تا عارف به وجودت گردم، و از غیر تو روی‌گردان شود، 
و از تو هراسان و برحذر باشم، ای دارای بزرگی و بزرگواری، 
و درود خدا و سلام بسیار او بر محمّد فرستاده‌اش، و برخاندان پاکش باد