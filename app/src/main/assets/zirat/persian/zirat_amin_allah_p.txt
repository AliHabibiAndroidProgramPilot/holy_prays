به نام خداوند بخشنده و مهربان
##PART##
سلام بر تو ای امین خدا بر روی زمینش و حجّت او بر بندگانش،
 سلام بر تو ای امیر مؤمنان [اگر این زیارت برای امام دیگر خوانده شود «السلام علیک یا امیرالمؤمنین» گفته نمی‌شود، نویسنده] گواهی می‌دهم که تو در راه خدا آن‌چنان‌که باید جهاد کردی
 و به کتابش عمل نمودی و روش‌های پیامبرش (درود خدا بر او و خاندانش) را پیروی کردی
 تا خدا تو را به جوارش خواند و با اختیارش تو را به سوی خود قبض روح نمود و دشمنانت را ملزم به دلیل کرد،
 با آنچه تو راست از دلیل‌های رسا بر همه مخلوقاتش
##PART##
خدایا قرار ده نفسم را آرام در برابر تقدیرت، خشنود به قضایت،
 حریص به ذکر و دعایت، عاشق به برگزیده دوستانت،
 محبوب در زمین و آسمانت، شکیبا بر نزول بلایت،
 سپاسگزار بر فزونی نعمت‌هایت، یادکنندۀ عطاهای کاملت،
 مشتاق به شادی لقایت، توشه برگیرنده تقوا برای روز پاداشت،
 پیرو روش‌های اولیایت، جداکننده (خویش) از اخلاق دشمنانت،
 غافل از دنیا به سپاس و ثنایت
##PART##
خدایا دل‌های فروتنان، سرگردان به سوی توست
 و راه‌های مشتاقان به درگاهت نمایان است و نشانه‌های قاصدان کوی‌ات پیداست
 و دل‌های عارفان از تو هراسان است و صدای خوانندگان به سوی تو بلند است
 و درهای اجابت به رویشان گشوده و دعای آنکه با تو مناجات کرد مستجاب است
 و توبه‌ی کسی که به‌سوی تو بازگشت پذیرفته است
 و اشک کسی که از ترس تو گریه کرد مورد رحم است و فریادرسی
 برای کسی که از تو فریاد خواست آماده است و کمک برای کسی که از تو کمک خواست رایگان است
##PART##
وعده‌هایت برای بندگانت وفا شده و لغزش آن‌که از تو پوزش خواست نادیده گرفته شده 
و اعمال عمل‌کنندگان نزد تو محفوظ است و روزی‌هایت از سوی تو به سوی مخلوقات فرود‌‌ آینده است
 و بهره‌های فزون به سویشان پیوسته است و گناهان آمرزش‌جویان آمرزیده است 
و حاجات مخلوقات نزد تو برآورده است و جایزه‌های خواستاران، 
پیش تو کامل شده است و بهره‌های افزون پیاپی است 
و سفره‌های خواهندگان طعام آماده و حوض‌های تشنگان لبریز است
##PART##
خدایا دعایم را مستجاب کن و ستایشم را بپذیر و بین من و اولیایم جمع کن، به حق محمّد و علی و فاطمه و حسن و حسین،
 تو ولی‌نعمت و نهایت آرزو و هدف امید منی در بازگشتگاه و محل اقامتم
##PART##
تو معبود و آقا و مولای منی، دوستانمان را بیامرز، دشمنانمان را از ما بازدار 
و از آزار ما منحرفشان گردان و کلمه حق را نمایان و آن را برتر کن 
و کلمه باطل را بی‌اعتبار و آن را پست‌تر قرار ده، تو بر هر کاری توانایی